# Inleiding
## IMBOR
Het Informatie Model Openbare Ruimte (IMBOR) is ontstaan vanuit de behoefte van beheerders bij gemeenten en provincies om uniforme benamingen te gebruiken voor beheergegevens van de objecten in de openbare ruimte. Met het IMBOR wil CROW het werkveld beheer openbare ruimte een standaard ontologie bieden om de dataregistratie van gegevens voor het beheer van de openbare ruimte te uniformeren en verbeteren als basis voor een beter assetmanagement. 

Het IMBOR beschrijft een uniforme naamgeving van objecttypen en hun onderlinge relaties die voorkomen in de openbare ruimte met de kenmerken en domeinwaarden die relevant zijn voor het beheer. Het IMBOR 2020 is de eerste versie van IMBOR die compleet is gevuld voor álle vakdisciplines voor het beheer van de openbare ruimte. Hiermee is het IMBOR een vastgesteld en actueel product dat wordt gebruikt in de markt. Het IMBOR wordt verder beproefd en verbeterd en wordt als standaard nog doorontwikkeld. Hoe deze doorontwikkeling gebeurd wordt in dit plan beschreven.

Door gebruik te maken van IMBOR wordt objectgericht werken in de hele levenscyclus van de assets in de openbare ruimte mogelijk. Dit zorgt er voor dat er een bodem is gelegd om informatieverlies van gegevens in de verschillende levensfases van een object te minimaliseren. IMBOR sluit aan bij de verschillende andere informatiestandaarden die worden gebruikt zodat uitwisselbaarheid van informatie optimaal gefaciliteerd kan worden. Deze belofte is integraal onderdeel van het beheerproces van IMBOR. IMBOR is daarom ook breed toepasbaar.

CROW is de ontwikkelaar en beheerder van IMBOR. Het IMBOR is ontwikkeld onder begeleiding van een Projectgroep IMBOR, een IMBOR Klankbordgroep softwareleveranciers en een groot aantal inhoudelijke werkgroepen per vakgebied. 

Dit beheerplan is opgesteld om de kaders vast te leggen voor een zorgvuldig en transparant beheerproces van het IMBOR zodat het als een volwaardige open standaard kan worden beheerd en aansluit bij de veranderende behoeften uit de markt en de andere standaarden in het werkveld.

## Uitgangspunten beheer IMBOR
Om te zorgen voor een zorgvuldig en transparant beheer, met oog voor de belangen van alle gebruikers, wordt het IMBOR beheerd volgens het Beheer- en Ontwikkelmodelmodel Open Standaarden ([BOMOS](https://gitdocumentatie.logius.nl/publicatie/bomos/fundament/)) van Forum voor Standaardisatie. Dit beheerplan gebruikt BOMOS als handleiding, structuur en toetsingskader om het beheer van IMBOR in te richten volgens de besluitvormingsstructuur en procedures die hierin worden beschreven.

Om IMBOR als een open standaards te beheren gelden bovendien de diverse criteria van Ken Krechmer. Dit beheerplan en daarmee de inrichting van de beheerorganisatie houdt rekening met die kenmerken.

### Beheermodel: BOMOS
Beheer volgens BOMOS heeft de volgende belangrijke voordelen:
*	Belangen van stakeholders worden evenwichtig afgewogen bij ontwikkeling en beheer van de standaard.
*	De standaard wordt samen met gebruikers actueel gehouden. Iedereen kan ideeën aandragen.
*	Het beheer gebeurt transparant.
*	Informatie is voor iedereen toegankelijk met heldere voorwaarden voor gebruik.

![Activiteitendiagram van BOMOS van Forum voor standaardisatie](hoofdstukken/media/BOMOS.png "Activiteitendiagram van Beheermodel voor Open Standaarden van Forum voor standaardisatie")

### Criteria Ken Krechmer
Om ervoor te zorgen dat IMBOR een open standaard blijft gelden de 10 criteria van [Ken Krechmer](https://www.csrstds.com/OpnStdsCallforAction.pdf). Het komt er in het kort op neer dat ontwikkelaar, implementatie partijen en gebruikers te allen tijde toegang hebben en dat de standaard wordt doorontwikkeld met het belang van alle partijen.

![10 kenmerken van Ken Krechmer](hoofdstukken/media/kenkrechmer.png "Activiteitendiagram van Beheermodel voor Open Standaarden van Forum voor standaardisatie")

## Procedure vaststelling beheerplan
Dit beheerplan is opgesteld met medewerking van alle betrokkenen en is ter goedkeuring voorgelegd aan de beheercommissie van IMBOR. Waar het gaat om kleine niet fundamentele wijzigingen worden deze doorgevoerd en het versienummer opgehoogd. Daar waar op basis van inzichten processen en verantwoordelijkheden veranderen loopt dit beheerplan een vergelijkbare wijzigingsroute als die van IMBOR zelf. Bij het opnieuw vaststellen van het Beheerplan IMBOR worden op hoofdlijnen de volgende stappen doorlopen:
* Opstellen van het plan door de uitvoeringsorganisatie (het IMBOR-team van CROW);
* Bespreken met de adviesraad;
* Vaststelling beheercommissie IMBOR (de vertegenwoordigde stakeholders);
* Afronding en publicatie door CROW.

## Leeswijzer
Hoofdstuk twee tot en met zes beschrijft het beheer van IMBOR volgens de BOMOS structuur. De hoofdstukken zijn ingedeeld analoog aan de beschrijving van de in BOMOS genoemde activiteiten. We beginnen met de strategie waarin vooral de structuur van de besluitvorming is vastgelegd, gevolgd door Tactiek, Operationeel, Communicatie en Implementatie. Voor sommige onderdelen wordt verwezen naar andere bronnen om meer diepgang te geven of ter verbetering van de leesbaarheid.
